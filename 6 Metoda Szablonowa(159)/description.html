<!DOCTYPE html>
<html lang="en">
<head>
	<meta charset="UTF-8">
	<title>Document</title>
</head>
<body>
	
<p>O metodzie w klasie abstrakcyjnej można myśleć jako o metodzie ustawiającej kolejność prymitywnych
operacji. Pomyśl o roli, jaką odgrywa osoba organizująca wesele. Do zaplanowania
ma serię zdarzeń (operacji), które musi ustawić w odpowiedniej kolejności — obiad, krojenie
tortu, pierwszy taniec, przemowy oraz wszystkie inne wydarzenia mające miejsce na weselu.
Ogólny szablon, na którym pracuje organizator, zawiera te zdarzenia uszeregowane w logicznej
kolejności, jednak ustalenie, jak dane zdarzenie będzie dokładnie wyglądało, organizator
pozostawia rodzinie i państwu młodym. Na przykład obiad może być zorganizowany jako
formalne przyjęcie lub grill, pierwszym tańcem może być walc lub hip hop, a liczebność zespołu
może wahać się od pełnej orkiestry po samotnego Jacquesa — śpiewającego akordeonistę.
Zdarzenia mają miejsce w określonej kolejności, ale mogą się znacznie różnić.</p>

<h3>Kiedy wykorzystywać wzorzec Metoda Szablonowa</h3>
<p>Jeżeli masz już przygotowane pewne kroki algorytmu, które mogą być zaimplementowane
	na wiele różnych sposobów, wykorzystaj wzorzec Metoda Szablonowa. Banda Czterech stwierdziła,
	że jeżeli kroki w algorytmie są niezmienne, implementację tych kroków możesz pozostawić
	klasom potomnym. W takim przypadku użyj wzorca pozwalającego na określanie
	kolejności prymitywnych operacji (funkcji lub metod) w klasie abstrakcyjnej. Następnie wykorzystaj
	klasy potomne implementujące te operacje w sposób wymagany przez aplikację.
	Trochę bardziej skomplikowane jest użycie wzorca, gdy w celu zapobieżenia duplikacji kodu
	wspólne zachowanie klas dziedziczących musi zostać umieszczone w jednej klasie. GoF przedstawia
	opisany przez Opdyke’a i Johnsona „refaktoring w celu generalizacji” jako proces, który
	polega na grupowaniu wielokrotnie powtarzającego się kodu we wzorcu Metoda Szablonowa.
	Duplikowanie kodu może wystąpić bardzo szybko w projektach, w których kilka klas jest
	wykorzystywanych podczas pracy nad tym samym, większym problemem.
	Ostatnim wykorzystaniem wzorca jest kontrola podklas będących rozszerzeniami. Wiąże się
	to z operacją „haka”, która zostanie omówiona w podrozdziale zatytułowanym „Hak we wzorcu
	Metoda Szablonowa”. Hak pozwala na kontrolowanie rozszerzeń dzięki temu, że dozwolone
	są one tylko w miejscach, w których obowiązuje hak.</p>



</body>
</html>