<!DOCTYPE html>
<html lang="en">
<head>
	<meta charset="UTF-8">
	<title>Document</title>
</head>
<body>
	

<h3>Kiedy wykorzystywać wzorzec Dekorator</h3>
<p>Banda Czterech wymienia bardzo ogólne zasady wykorzystania wzorca Dekorator. Przede
	wszystkim Dekorator jest wykorzystywany, kiedy chcesz dodać funkcjonalność do istniejących
	obiektów bez wpływu na inne obiekty. Jeżeli stworzyłeś dla klienta układ strony zawierający
	podstawowe komponenty i działający bez zarzutu, nie chciałbyś tego niweczyć dodaniem
	nowych funkcjonalności. Załóżmy na przykład, że Twoi klienci chcą mieć możliwość
	wyświetlania na swoich stronach filmów, ale wszystkie funkcjonalności, których pierwotnie
	wymagali, są już utworzone. Zamiast przebudowywać już istniejące elementy, możesz je
	„udekorować” funkcjonalnością wideo. Dzięki temu po dodaniu nowych funkcjonalności te
	już istniejące pozostaną niezmienione.
	Inna ważna zaleta wzorca Dekorator uwidacznia się w projektach, w których czasami potrzebujesz
	dekoracji, a czasami nie. Załóżmy, że aplikacja, którą sprzedajesz, spełnia oczekiwania
	większości klientów. Niektórzy jednak potrzebują dodatkowych funkcjonalności, ale te funkcjonalności
	nie są potrzebne wszystkim klientom. Na pewno chcesz tworzyć aplikacje spełniające
	cele biznesowe Twoich klientów, potrzebujesz więc sposobu, aby dostosować produkt do
	potrzeb klienta — wprowadzać unikatowe funkcjonalności, których potrzebuje. Dzięki wzorcowi
	Dekorator możesz zbudować podstawowe funkcjonalności, a następnie „udekorować”
	je funkcjonalnościami dedykowanymi dla klienta.</p>

	<p>W sieci i internecie zmiany zachodzą bardzo szybko, Dekorator może więc być bardzo przydatnym
narzędziem programistycznym. To jeden z tych nielicznych przypadków, kiedy możesz
zjeść ciastko i mieć ciastko — albo chociaż udekorować je lukrem.</p>

</body>
</html>